<html>
<HEAD>
<META NAME="Generator" CONTENT="Corel WordPerfect 8">
<TITLE></TITLE>
</HEAD>
<BODY TEXT="#000000" LINK="#0000ff" VLINK="#551a8b" ALINK="#ff0000" BGCOLOR="#c0c0c0">

<P><FONT FACE="Times New Roman" SIZE="+1">Ontwikkeling van woordenschat bij jonge NT1- en NT2-verwervers</FONT><FONT FACE="Times New Roman"></FONT></P>

<P><FONT FACE="Times New Roman">	</FONT><FONT FACE="Times New Roman" SIZE="-1"><U>Samenvatting</U></FONT></P>

<P><FONT FACE="Times New Roman" SIZE="-1">	Het longitudinale onderzoek beoogt een kwantitatieve en kwalitatieve beschrijving te geven
van de ontwikkeling in de woordenschat in het Nederlands van autochtone en allochtone
kinderen van vier tot negen jaar. De nadruk ligt daarbij op de ontwikkelingen in de omvang
(`breedte') en de relatie met regelgestuurd dan wel `associated-pairs'-leren van morfologisch
complexe woorden (m.n. verbuiging en vervoeging), met cognitieve vaardigheden (m.n.
definitie-vaardigheid), en met de vaardigheid om cohesie en coherentie in een tekst aan te
brengen. </FONT><FONT FACE="Times New Roman"></FONT></P>

<P><FONT FACE="Times New Roman">De laatste tien, vijftien jaar wordt woordenschat steeds belangrijker geacht als
component van taalvaardigheid, zowel in eerste- als tweede-taalverwerving. Naast
dat men voorheen de aandacht in onderwijs en onderzoek vooral richtte op de
`natuurlijke' grammaticale aspecten van een taal en minder op het `arbitraire' lexicon
(cf. Joseph, 1995), achtte men bovendien allerlei morfologische proc&eacute;d&eacute;s als
verbuiging, vervoeging en (`transparante') samenstellingen `afgeleiden' van het
`grondwoord', en daarmee niet echt tot het lexicon behorend. Vormen als <EM>ging</EM>, <EM>steden</EM>
of <EM>draagbaar</EM> zouden op grond van kennis van de grammatica en het grondwoord
door de taalleerder begrepen en gevormd kunnen worden. Ten slotte werd woordkennis gezien als niet veel meer dan het leggen van een verband tussen concept en label
(vanuit de psychologie), of tussen betekenis en woordvorm (vanuit de lingu&iuml;stiek),
met een tamelijk eendimensionale opvatting over die kennis, op een continu&uuml;m van
receptief naar productief.</FONT></P>

<P><FONT FACE="Times New Roman">	De toenemende aandacht voor woordenschat geldt zowel voor het belang dat
men hecht aan de kennis van woorden voor schoolsucces (mede vanwege de nauwe
samenhang met tekstbegrip), als voor de meer centrale rol die het lexicon gekregen
heeft in theorie&euml;n en modellen van taalverwerving (zie bijv. het connectionisme
(Elman <EM>et al</EM>., 1996); Pustejovsky, 1995; Levelt, 1993). Niet alleen worden tot
`woord' ook bijvoorbeeld uitdrukkingen en collocaties gerekend, maar ook al dan niet
transparante afleidingen en samenstellingen. In de `symbolic approach' opvatting van
Pinker, (1991; Prasada &amp; Pinker, 1993) worden regelmatige en onregelmatige
vormen gegenereerd door verschillende, modulair-georganiseerde en onafhankelijke
mechanismen. Regelmatige vormen worden opgeslagen als &eacute;&eacute;n lexicaal item (basisvorm), en onregelmatige als aparte lexicale items, gescheiden van de basisvorm
(`dual-processing model'). Anderen (bijv. Bybee, 1995) achten de productieve
verwerving van woorden niet zozeer afhankelijk van het structurele onderscheid
tussen regelmatig en onregelmatig, maar geheel afhankelijk van de frequentie van
voorkomen van een woord(vorm) in het dagelijks aanbod. Morfologische aspecten
en eigenschappen van woorden komen tot stand door verbanden te leggen tussen
woorden die semantisch aan elkaar gerelateerd zijn. Hoe frequenter een vorm, hoe
groter de `lexical strength'. Dit zou ook gelden voor samenstellingen: met het kennen
van het grondwoord wordt absoluut niet de hele woordfamilie gekend (Grabe &amp;
Stoller, 1997). </FONT></P>

<P><FONT FACE="Times New Roman">	Het belang van frequentie van voorkomen van woord(vorm)en speelt ook een
rol in de discussie over vermeende verschillen tussen het meten van `breedte'
(kwantiteit, grootte) en `diepte' (kwaliteit) van woordenschat. Basiswoorden of
prototypen zijn frequenter in het aanbod en worden daarom ook eerder geleerd dan
de knopen die het basiswoord nader preciseren. Daarnaast is het de vraag of het
defini&euml;ren in de vorm van een supercategorie op zich een bewijs is dat iemand een
grotere woordenschat heeft, omdat cognitieve ontwikkeling en schoolse
taalvaardigheid storende factoren kunnen zijn (cf. Kurland &amp; Snow, 1997), met name
in een periode van overgang (tussen het vijfde en negende jaar) van concreet-operationeel naar logisch-formeel redeneren (Piaget, 1955). </FONT></P>

<P><FONT FACE="Times New Roman">Het voorgestelde project onderzoekt de volgende vragen:</FONT></P>

<P><FONT FACE="Times New Roman">1.	Wat is de ontwikkeling in de woordenschat van NT1- en NT2-leerlingen van
hun vierde tot negende jaar, zowel in kwantitatieve als kwalitatieve zin?</FONT></P>

<P><FONT FACE="Times New Roman">2.	Wat is daarbij de relatie tussen woorden leren in de zin van `paired associate
learning' en het leren van morfologisch complexe woorden (verbuiging,
vervoeging, afleidingen) in de zin van `symbolic processing', ook tegen het
licht van de kennis van de regels van meervouds- en voltooid-deelwoordsvormen, en welke rol speelt de frequentie van voorkomen van die
woord(vorm)en in het dagelijks taalaanbod daarin?</FONT></P>

<P><FONT FACE="Times New Roman">3.	Hoe ontwikkelt zich de relatie tussen `breedte' en `diepte' van woordenschat
in de loop van de tijd, in het bijzonder de woordomschrijvings- c.q.
definitievaardigheid, ook in het licht van opvattingen over cognitieve stadia
in ontwikkeling?</FONT></P>

<P><FONT FACE="Times New Roman">4.	Wat is de relatie tussen de zich uitbreidende woordenschat en de
ontwikkeling van tekstuele vaardigheden met betrekking tot de coherentie
(samenhang in betekenis) en cohesie (samenhang in vorm, met name
functiewoorden) in door de kinderen vertelde verhalen?</FONT></P>

<P><FONT FACE="Times New Roman">Om bovenstaande vragen te beantwoorden, zijn over vier-en-een-half jaar
van september/oktober 1996 tot en met mei/juni 2000 op vijf meetmomenten van
begin groep 1 (vierjarigen) tot en met eind groep 4 (zeven/achtjarigen) bij autochtone
en allochtone leerlingen data verzameld. Deze kinderen zijn een deelverzameling uit
de ruim 1200 leerlingen uit het normeringsonderzoek van de TAK-onderbouw
(Verhoeven &amp; Vermeer, 2001), waarin naast allerlei achtergrondgegevens (o.a.
thuistaalgebruik, opleiding ouders, oordelen van leerkrachten), een tiental taaltaken
(Nederlands), een intelligentie-toets (Rakit), en bij Turkse en Marokkaanse kinderen
een drietal etnische-groepstaal-taken (DTT) is afgenomen. Bij ruim 500 van
deze kinderen zijn ook op elk meetmoment de twee verteltaken op band
opgenomen. Voor de beantwoording van de bovenstaande vragen worden met name
de receptieve-woordenschattaak, de woordomschrijvingstaak, de morfologie-taken,
en de verteltaken gebruikt; daarnaast worden de op band opgenomen vertellingen van
de leerlingen bij de twee verteltaken getranscribeerd en geanalyseerd op de daarin
voorkomende woorden (basiswoorden, afleidingen, verbuigingen, vervoegingen,
samenstellingen, soort woorden, etc.), de coherentie (samenhang in betekenis), en de
cohesieve elementen (functiewoorden). Er wordt voortgebouwd op eerder onderzoek,
wat betreft `breedte' van woordenschat op <A HREF="onderz.html#taaltoetsing">Verhoeven &amp; Vermeer</A> (1989; 1996; 2001), wat
betreft het referentiepunt voor frequentie van taalaanbod op
<A HREF="wrdlstin.html">Schrooten &amp; Vermeer
</A>(1994).
</FONT>
<P><A HREF="index.html">terug naar Anne Vermeer</A>
<BR><A HREF="onderz.html">naar onderzoek Anne Vermeer</A>
<BR><A HREF="public.html">klik hier voor publicaties 1996 - heden</A>

</BODY>
</html>
